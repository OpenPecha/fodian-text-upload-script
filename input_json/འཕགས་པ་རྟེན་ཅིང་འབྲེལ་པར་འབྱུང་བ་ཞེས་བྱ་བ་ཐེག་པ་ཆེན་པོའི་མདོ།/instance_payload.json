{
  "metadata": {
    "type": "critical",
    "source": "https://buddha.now/toh0212/",
    "colophon": "སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །",
    "incipit_title": {
      "bo": "འཕགས་པ་རྟེན་ཅིང་འབྲེལ་པར་འབྱུང་བ་ཞེས་བྱ་བ་ཐེག་པ་ཆེན་པོའི་མདོ།"
    }
  },
  "annotation": [
    {
      "span": {
        "start": 0,
        "end": 51
      }
    },
    {
      "span": {
        "start": 51,
        "end": 84
      }
    },
    {
      "span": {
        "start": 84,
        "end": 154
      }
    },
    {
      "span": {
        "start": 154,
        "end": 193
      }
    },
    {
      "span": {
        "start": 193,
        "end": 209
      }
    },
    {
      "span": {
        "start": 209,
        "end": 243
      }
    },
    {
      "span": {
        "start": 243,
        "end": 346
      }
    },
    {
      "span": {
        "start": 346,
        "end": 382
      }
    },
    {
      "span": {
        "start": 382,
        "end": 402
      }
    },
    {
      "span": {
        "start": 402,
        "end": 439
      }
    },
    {
      "span": {
        "start": 439,
        "end": 465
      }
    },
    {
      "span": {
        "start": 465,
        "end": 518
      }
    },
    {
      "span": {
        "start": 518,
        "end": 594
      }
    },
    {
      "span": {
        "start": 594,
        "end": 622
      }
    },
    {
      "span": {
        "start": 622,
        "end": 670
      }
    },
    {
      "span": {
        "start": 670,
        "end": 700
      }
    },
    {
      "span": {
        "start": 700,
        "end": 721
      }
    },
    {
      "span": {
        "start": 721,
        "end": 758
      }
    },
    {
      "span": {
        "start": 758,
        "end": 819
      }
    },
    {
      "span": {
        "start": 819,
        "end": 851
      }
    },
    {
      "span": {
        "start": 851,
        "end": 885
      }
    },
    {
      "span": {
        "start": 885,
        "end": 1093
      }
    },
    {
      "span": {
        "start": 1093,
        "end": 1136
      }
    },
    {
      "span": {
        "start": 1136,
        "end": 1212
      }
    },
    {
      "span": {
        "start": 1212,
        "end": 1315
      }
    },
    {
      "span": {
        "start": 1315,
        "end": 1434
      }
    },
    {
      "span": {
        "start": 1434,
        "end": 1468
      }
    },
    {
      "span": {
        "start": 1468,
        "end": 1501
      }
    },
    {
      "span": {
        "start": 1501,
        "end": 1545
      }
    },
    {
      "span": {
        "start": 1545,
        "end": 1586
      }
    },
    {
      "span": {
        "start": 1586,
        "end": 1611
      }
    },
    {
      "span": {
        "start": 1611,
        "end": 1635
      }
    },
    {
      "span": {
        "start": 1635,
        "end": 1688
      }
    },
    {
      "span": {
        "start": 1688,
        "end": 1708
      }
    },
    {
      "span": {
        "start": 1708,
        "end": 1741
      }
    },
    {
      "span": {
        "start": 1741,
        "end": 1759
      }
    },
    {
      "span": {
        "start": 1759,
        "end": 1797
      }
    },
    {
      "span": {
        "start": 1797,
        "end": 1869
      }
    },
    {
      "span": {
        "start": 1869,
        "end": 1908
      }
    },
    {
      "span": {
        "start": 1908,
        "end": 1946
      }
    },
    {
      "span": {
        "start": 1946,
        "end": 1988
      }
    },
    {
      "span": {
        "start": 1988,
        "end": 2024
      }
    },
    {
      "span": {
        "start": 2024,
        "end": 2087
      }
    },
    {
      "span": {
        "start": 2087,
        "end": 2127
      }
    },
    {
      "span": {
        "start": 2127,
        "end": 2144
      }
    },
    {
      "span": {
        "start": 2144,
        "end": 2171
      }
    },
    {
      "span": {
        "start": 2171,
        "end": 2204
      }
    },
    {
      "span": {
        "start": 2204,
        "end": 2269
      }
    },
    {
      "span": {
        "start": 2269,
        "end": 2316
      }
    },
    {
      "span": {
        "start": 2316,
        "end": 2390
      }
    },
    {
      "span": {
        "start": 2390,
        "end": 2428
      }
    },
    {
      "span": {
        "start": 2428,
        "end": 2497
      }
    }
  ],
  "content": "སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན།བཅོམ་ལྡན་འདས་སུམ་ཅུ་རྩ་གསུམ་གྱི་ལྷའི་ནང་ན། ཨར་མོ་ནིག་ལྟ་བུའི་རྡོ་ལེབ་ལརྟ་ཐུལ་ལ་སོགས་པ་ཉན་ཐོས་ཆེན་པོ་རྣམས་དང་།འཕགས་པ་བྱམས་པ་དངའཕགས་པ་སྤྱན་རས་གཟིགས་དབང་ཕྱུག་དང་།ལག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་རིན་པོ་ཆེ་དཔག་ཏུ་མེད་པས་བརྒྱན་པ་རྣམས་དང་།མི་མཇེད་ཀྱི་བདག་པོ་ཚངས་པ་ཆེན་པོ་དང་།སྲེད་མེད་ཀྱི་བུ་དང་།དབང་ཕྱུག་ཆེན་པོ་ལ་སོགས་པ་ལྷ་རྣམས་དང་།ལྷའི་དབང་པོ་བརྒྱ་བྱིན་དང་།དྲི་ཟའི་རྒྱལ་པོ་གཙུག་ཕུད་ལྔ་པ་དང་ཐབས་ཅིག་ཏུ་བཞུགས་ཏེ།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་སྟན་ལས་ལངས་ཏེ།བླ་གོས་ཕྲག་པ་གཅིག་ཏུ་གཟར་ནས།པུས་མོ་གཡས་པའི་ལྷ་ང་རི་རབ་ཀྱི་རྩེ་མོ་ལ་བཙུགས་ཏེ།བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ལྷ་འདི་དག་ནི་མཆོད་རྟེན་བགྱིད་པར་འཚལ་བ་ཤ་སྟག་སྟེ།འཁོར་གྱི་དཀྱིལ་འཁོར་འདིར་མཆིས་ན།ཅི་ནས་ཚངས་པའི་བསོད་ནམས་འཕེལ་བ་དང་།ལྷ་དང་བཅས་པ་བདུད་དང་བཅས་པ། ཚངས་པ་དང་བཅས་པའི་འཇིག་རྟེན་ན་དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་ལས་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དག་བསོད་ནམས་ཤིན་ཏུ་མང་དུ་འཕེལ་བར་འགྱུར་བ་དེ་ལྟ་དེ་ལྟར།བཅོམ་ལྡན་འདས་ཀྱིས་དེ་དག་ལ་ཆོས་བསྟན་དུ་གསོལ།དེ་ནས་བཅོམ་ལྡན་འདས་ཀྱིས་རྟེན་ཅིང་འབྲེལ་པར་འབྱུང་བའི་ཚིགས་སུ་བཅད་པ་བཀའ་སྩལ་པ།ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུན་ཏེ་ཥཱན་ཏ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་བམ་བཱ་དཱི་མ་ཧཱ་ཤྲ་མ་ཎཿ།ཆོས་གང་རྒྱུ་བྱུང་དེ་དག་གི། རྒྱུ་དང་དེ་འགོག་གང་ཡིན་པའང་།། དེ་བཞིན་གཤེགས་པས་བཀའ་སྩལ་ཏེ།། དགེ་སྦྱོང་ཆེན་པོས་དེ་སྐད་གསུངས།།སྤྱན་རས་གཟིགས་དབང་ཕྱུག་འདི་ལྟ་སྟེ།རྟེན་ཅིང་འབྲེལ་པར་འབྱུང་བ་འདི་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་ཡིན་ཏེ།སུས་རྟེན་ཅིང་འབྲེལ་པར་འབྱུང་བ་མཐོང་བ་དེས།དེ་བཞིན་གཤེགས་པ་མཐོང་ངོ་།།སྤྱན་རས་གཟིགས་དབང་ཕྱུག་རིགས་ཀྱི་བུའམ། རིགས་ཀྱི་བུ་མོ་དད་པ་ཅན་གང་ལ་ལ་ཞིག་གིས་མི་གནས་པའི་ཕྱོགས་སུ་མཆོད་རྟེན་ནི་སྐྱུ་རུ་རའི་འབྲུ་ཙམ།སྲོག་ཤིང་ནི་ཁབ་ཙམ།གདུགས་ནི་བ་ཀུ་ལའི་མེ་ཏོག་ཙམ་ཞིག་བྱས་ལ།རྟེན་ཅིང་འབྲེལ་པར་འབྱུང་བ་ཆོས་ཀྱི་དབྱིངས་ཀྱི་ཚིགས་སུ་བཅད་པ་ནང་དུ་བཅུག་ན་དེ་ཚངས་པའི་བསོད་ནམས་བསྐྱེད་པར་འགྱུར་ཏེ།འདི་ནས་ཤི་འཕོས་ཤིང་འཆི་བའི་དུས་བྱས་ནས་ཚངས་པའི་འཇིག་རྟེན་དག་ཏུ་སྐྱེ་བར་འགྱུར་རོ།།དེ་ནས་ཤི་འཕོས་ཏེ་འཆི་བའི་དུས་བྱས་ནས་གནས་གཙང་མའི་རིས་ཀྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།ཉན་ཐོས་དེ་དག་དང་།བྱང་ཆུབ་སེམས་དཔའ་དེ་དག་དང་།ཐམས་ཅད་དང་ལྡན་པའི་འཁོར་དེ་དག་དང་།ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ།བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་རྟེན་ཅིང་འབྲེལ་པར་འབྱུང་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་སུ་རེན་བྡྲོ་དྷི་དང་།ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།",
  "instance_id": "cbZR6SVYn66BwqY5X5Iya"
}
