{
  "metadata": {
    "type": "critical",
    "source": "https://buddha.now/toh0328/",
    "colophon": "དགའ་བོ་རབ་ཏུ་བྱུང་བའི་མདོ།",
    "incipit_title": {
      "bo": "དགའ་བོ་རབ་ཏུ་བྱུང་བའི་མདོ།"
    }
  },
  "annotation": [
    {
      "span": {
        "start": 0,
        "end": 26
      }
    },
    {
      "span": {
        "start": 26,
        "end": 56
      }
    },
    {
      "span": {
        "start": 56,
        "end": 80
      }
    },
    {
      "span": {
        "start": 80,
        "end": 91
      }
    },
    {
      "span": {
        "start": 91,
        "end": 160
      }
    },
    {
      "span": {
        "start": 160,
        "end": 212
      }
    },
    {
      "span": {
        "start": 212,
        "end": 231
      }
    },
    {
      "span": {
        "start": 231,
        "end": 286
      }
    },
    {
      "span": {
        "start": 286,
        "end": 327
      }
    },
    {
      "span": {
        "start": 327,
        "end": 394
      }
    },
    {
      "span": {
        "start": 394,
        "end": 461
      }
    },
    {
      "span": {
        "start": 461,
        "end": 524
      }
    },
    {
      "span": {
        "start": 524,
        "end": 546
      }
    },
    {
      "span": {
        "start": 546,
        "end": 569
      }
    },
    {
      "span": {
        "start": 569,
        "end": 600
      }
    },
    {
      "span": {
        "start": 600,
        "end": 640
      }
    },
    {
      "span": {
        "start": 640,
        "end": 664
      }
    },
    {
      "span": {
        "start": 664,
        "end": 729
      }
    },
    {
      "span": {
        "start": 729,
        "end": 765
      }
    },
    {
      "span": {
        "start": 765,
        "end": 835
      }
    },
    {
      "span": {
        "start": 835,
        "end": 868
      }
    },
    {
      "span": {
        "start": 868,
        "end": 883
      }
    },
    {
      "span": {
        "start": 883,
        "end": 921
      }
    },
    {
      "span": {
        "start": 921,
        "end": 939
      }
    },
    {
      "span": {
        "start": 939,
        "end": 967
      }
    },
    {
      "span": {
        "start": 967,
        "end": 1005
      }
    },
    {
      "span": {
        "start": 1005,
        "end": 1060
      }
    },
    {
      "span": {
        "start": 1060,
        "end": 1185
      }
    },
    {
      "span": {
        "start": 1185,
        "end": 1247
      }
    },
    {
      "span": {
        "start": 1247,
        "end": 1287
      }
    },
    {
      "span": {
        "start": 1287,
        "end": 1333
      }
    },
    {
      "span": {
        "start": 1333,
        "end": 1374
      }
    },
    {
      "span": {
        "start": 1374,
        "end": 1412
      }
    },
    {
      "span": {
        "start": 1412,
        "end": 1452
      }
    },
    {
      "span": {
        "start": 1452,
        "end": 1498
      }
    },
    {
      "span": {
        "start": 1498,
        "end": 1547
      }
    },
    {
      "span": {
        "start": 1547,
        "end": 1587
      }
    },
    {
      "span": {
        "start": 1587,
        "end": 1659
      }
    },
    {
      "span": {
        "start": 1659,
        "end": 1698
      }
    },
    {
      "span": {
        "start": 1698,
        "end": 1740
      }
    },
    {
      "span": {
        "start": 1740,
        "end": 1773
      }
    },
    {
      "span": {
        "start": 1773,
        "end": 1805
      }
    },
    {
      "span": {
        "start": 1805,
        "end": 1850
      }
    },
    {
      "span": {
        "start": 1850,
        "end": 1898
      }
    },
    {
      "span": {
        "start": 1898,
        "end": 1928
      }
    },
    {
      "span": {
        "start": 1928,
        "end": 1967
      }
    },
    {
      "span": {
        "start": 1967,
        "end": 2008
      }
    },
    {
      "span": {
        "start": 2008,
        "end": 2048
      }
    },
    {
      "span": {
        "start": 2048,
        "end": 2107
      }
    },
    {
      "span": {
        "start": 2107,
        "end": 2144
      }
    },
    {
      "span": {
        "start": 2144,
        "end": 2175
      }
    },
    {
      "span": {
        "start": 2175,
        "end": 2205
      }
    },
    {
      "span": {
        "start": 2205,
        "end": 2239
      }
    },
    {
      "span": {
        "start": 2239,
        "end": 2267
      }
    },
    {
      "span": {
        "start": 2267,
        "end": 2299
      }
    },
    {
      "span": {
        "start": 2299,
        "end": 2329
      }
    },
    {
      "span": {
        "start": 2329,
        "end": 2375
      }
    },
    {
      "span": {
        "start": 2375,
        "end": 2409
      }
    },
    {
      "span": {
        "start": 2409,
        "end": 2439
      }
    },
    {
      "span": {
        "start": 2439,
        "end": 2478
      }
    },
    {
      "span": {
        "start": 2478,
        "end": 2518
      }
    },
    {
      "span": {
        "start": 2518,
        "end": 2551
      }
    },
    {
      "span": {
        "start": 2551,
        "end": 2586
      }
    },
    {
      "span": {
        "start": 2586,
        "end": 2638
      }
    },
    {
      "span": {
        "start": 2638,
        "end": 2667
      }
    },
    {
      "span": {
        "start": 2667,
        "end": 2716
      }
    },
    {
      "span": {
        "start": 2716,
        "end": 2777
      }
    },
    {
      "span": {
        "start": 2777,
        "end": 2819
      }
    },
    {
      "span": {
        "start": 2819,
        "end": 2890
      }
    },
    {
      "span": {
        "start": 2890,
        "end": 2933
      }
    },
    {
      "span": {
        "start": 2933,
        "end": 2971
      }
    },
    {
      "span": {
        "start": 2971,
        "end": 3047
      }
    },
    {
      "span": {
        "start": 3047,
        "end": 3084
      }
    },
    {
      "span": {
        "start": 3084,
        "end": 3133
      }
    },
    {
      "span": {
        "start": 3133,
        "end": 3184
      }
    },
    {
      "span": {
        "start": 3184,
        "end": 3237
      }
    },
    {
      "span": {
        "start": 3237,
        "end": 3274
      }
    },
    {
      "span": {
        "start": 3274,
        "end": 3314
      }
    },
    {
      "span": {
        "start": 3314,
        "end": 3350
      }
    },
    {
      "span": {
        "start": 3350,
        "end": 3378
      }
    },
    {
      "span": {
        "start": 3378,
        "end": 3429
      }
    },
    {
      "span": {
        "start": 3429,
        "end": 3446
      }
    },
    {
      "span": {
        "start": 3446,
        "end": 3472
      }
    },
    {
      "span": {
        "start": 3472,
        "end": 3511
      }
    },
    {
      "span": {
        "start": 3511,
        "end": 3556
      }
    },
    {
      "span": {
        "start": 3556,
        "end": 3602
      }
    },
    {
      "span": {
        "start": 3602,
        "end": 3645
      }
    },
    {
      "span": {
        "start": 3645,
        "end": 3669
      }
    },
    {
      "span": {
        "start": 3669,
        "end": 3721
      }
    },
    {
      "span": {
        "start": 3721,
        "end": 3769
      }
    },
    {
      "span": {
        "start": 3769,
        "end": 3828
      }
    },
    {
      "span": {
        "start": 3828,
        "end": 3876
      }
    },
    {
      "span": {
        "start": 3876,
        "end": 3935
      }
    },
    {
      "span": {
        "start": 3935,
        "end": 3993
      }
    },
    {
      "span": {
        "start": 3993,
        "end": 4051
      }
    },
    {
      "span": {
        "start": 4051,
        "end": 4102
      }
    },
    {
      "span": {
        "start": 4102,
        "end": 4130
      }
    },
    {
      "span": {
        "start": 4130,
        "end": 4170
      }
    },
    {
      "span": {
        "start": 4170,
        "end": 4224
      }
    },
    {
      "span": {
        "start": 4224,
        "end": 4260
      }
    },
    {
      "span": {
        "start": 4260,
        "end": 4301
      }
    },
    {
      "span": {
        "start": 4301,
        "end": 4354
      }
    },
    {
      "span": {
        "start": 4354,
        "end": 4391
      }
    },
    {
      "span": {
        "start": 4391,
        "end": 4434
      }
    },
    {
      "span": {
        "start": 4434,
        "end": 4511
      }
    },
    {
      "span": {
        "start": 4511,
        "end": 4548
      }
    },
    {
      "span": {
        "start": 4548,
        "end": 4585
      }
    },
    {
      "span": {
        "start": 4585,
        "end": 4612
      }
    },
    {
      "span": {
        "start": 4612,
        "end": 4629
      }
    },
    {
      "span": {
        "start": 4629,
        "end": 4663
      }
    },
    {
      "span": {
        "start": 4663,
        "end": 4709
      }
    },
    {
      "span": {
        "start": 4709,
        "end": 4752
      }
    },
    {
      "span": {
        "start": 4752,
        "end": 4801
      }
    },
    {
      "span": {
        "start": 4801,
        "end": 4842
      }
    },
    {
      "span": {
        "start": 4842,
        "end": 4880
      }
    },
    {
      "span": {
        "start": 4880,
        "end": 4906
      }
    },
    {
      "span": {
        "start": 4906,
        "end": 4913
      }
    },
    {
      "span": {
        "start": 4913,
        "end": 5009
      }
    },
    {
      "span": {
        "start": 5009,
        "end": 5087
      }
    },
    {
      "span": {
        "start": 5087,
        "end": 5107
      }
    },
    {
      "span": {
        "start": 5107,
        "end": 5144
      }
    },
    {
      "span": {
        "start": 5144,
        "end": 5259
      }
    },
    {
      "span": {
        "start": 5259,
        "end": 5312
      }
    },
    {
      "span": {
        "start": 5312,
        "end": 5360
      }
    },
    {
      "span": {
        "start": 5360,
        "end": 5398
      }
    },
    {
      "span": {
        "start": 5398,
        "end": 5461
      }
    },
    {
      "span": {
        "start": 5461,
        "end": 5490
      }
    },
    {
      "span": {
        "start": 5490,
        "end": 5505
      }
    },
    {
      "span": {
        "start": 5505,
        "end": 5527
      }
    },
    {
      "span": {
        "start": 5527,
        "end": 5595
      }
    },
    {
      "span": {
        "start": 5595,
        "end": 5695
      }
    },
    {
      "span": {
        "start": 5695,
        "end": 5723
      }
    },
    {
      "span": {
        "start": 5723,
        "end": 5997
      }
    },
    {
      "span": {
        "start": 5997,
        "end": 6080
      }
    },
    {
      "span": {
        "start": 6080,
        "end": 6111
      }
    },
    {
      "span": {
        "start": 6111,
        "end": 6138
      }
    },
    {
      "span": {
        "start": 6138,
        "end": 6166
      }
    },
    {
      "span": {
        "start": 6166,
        "end": 6190
      }
    },
    {
      "span": {
        "start": 6190,
        "end": 6245
      }
    },
    {
      "span": {
        "start": 6245,
        "end": 6275
      }
    },
    {
      "span": {
        "start": 6275,
        "end": 6316
      }
    },
    {
      "span": {
        "start": 6316,
        "end": 6405
      }
    },
    {
      "span": {
        "start": 6405,
        "end": 6479
      }
    },
    {
      "span": {
        "start": 6479,
        "end": 6507
      }
    },
    {
      "span": {
        "start": 6507,
        "end": 6570
      }
    },
    {
      "span": {
        "start": 6570,
        "end": 6604
      }
    },
    {
      "span": {
        "start": 6604,
        "end": 6640
      }
    },
    {
      "span": {
        "start": 6640,
        "end": 6689
      }
    },
    {
      "span": {
        "start": 6689,
        "end": 6730
      }
    },
    {
      "span": {
        "start": 6730,
        "end": 6761
      }
    },
    {
      "span": {
        "start": 6761,
        "end": 6789
      }
    },
    {
      "span": {
        "start": 6789,
        "end": 6817
      }
    },
    {
      "span": {
        "start": 6817,
        "end": 6841
      }
    },
    {
      "span": {
        "start": 6841,
        "end": 6886
      }
    },
    {
      "span": {
        "start": 6886,
        "end": 6923
      }
    },
    {
      "span": {
        "start": 6923,
        "end": 6951
      }
    },
    {
      "span": {
        "start": 6951,
        "end": 7003
      }
    },
    {
      "span": {
        "start": 7003,
        "end": 7038
      }
    },
    {
      "span": {
        "start": 7038,
        "end": 7058
      }
    },
    {
      "span": {
        "start": 7058,
        "end": 7074
      }
    },
    {
      "span": {
        "start": 7074,
        "end": 7113
      }
    },
    {
      "span": {
        "start": 7113,
        "end": 7154
      }
    },
    {
      "span": {
        "start": 7154,
        "end": 7185
      }
    },
    {
      "span": {
        "start": 7185,
        "end": 7213
      }
    },
    {
      "span": {
        "start": 7213,
        "end": 7241
      }
    },
    {
      "span": {
        "start": 7241,
        "end": 7265
      }
    },
    {
      "span": {
        "start": 7265,
        "end": 7283
      }
    },
    {
      "span": {
        "start": 7283,
        "end": 7338
      }
    },
    {
      "span": {
        "start": 7338,
        "end": 7365
      }
    },
    {
      "span": {
        "start": 7365,
        "end": 7390
      }
    },
    {
      "span": {
        "start": 7390,
        "end": 7446
      }
    },
    {
      "span": {
        "start": 7446,
        "end": 7478
      }
    },
    {
      "span": {
        "start": 7478,
        "end": 7507
      }
    },
    {
      "span": {
        "start": 7507,
        "end": 7538
      }
    },
    {
      "span": {
        "start": 7538,
        "end": 7565
      }
    },
    {
      "span": {
        "start": 7565,
        "end": 7593
      }
    },
    {
      "span": {
        "start": 7593,
        "end": 7617
      }
    },
    {
      "span": {
        "start": 7617,
        "end": 7623
      }
    },
    {
      "span": {
        "start": 7623,
        "end": 7664
      }
    },
    {
      "span": {
        "start": 7664,
        "end": 7686
      }
    },
    {
      "span": {
        "start": 7686,
        "end": 7724
      }
    },
    {
      "span": {
        "start": 7724,
        "end": 7761
      }
    },
    {
      "span": {
        "start": 7761,
        "end": 7804
      }
    },
    {
      "span": {
        "start": 7804,
        "end": 7831
      }
    },
    {
      "span": {
        "start": 7831,
        "end": 7850
      }
    },
    {
      "span": {
        "start": 7850,
        "end": 7897
      }
    },
    {
      "span": {
        "start": 7897,
        "end": 7936
      }
    },
    {
      "span": {
        "start": 7936,
        "end": 7980
      }
    }
  ],
  "content": "དགའ་བོ་རབ་ཏུ་བྱུང་བའི་མདོ།ཐམས་ཅད་མཁྱེན་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན།བཅོམ་ལྡན་འདས་སེར་སྐྱའི་གནས་ཀྱི་ནྱ་གྲོ་དྷའི་ཀུན་དགའི་ར་བ་ན་བཞུགས་སོ། །དེ་ནས་བཅོམ་ལྡན་འདས་སྔ་དྲོ་ཆོས་གོས་དང་ཤམ་ཐབས་མནབས་ཏེ།ལྷུང་བཟེད་བསྣམས་ནས་ཕྱི་བཞིན་འབྲང་བའི་དགེ་སྦྱོང་ཚེ་དང་ལྡན་པ་ཀུན་དགའ་བོ་དང་།སེར་སྐྱའི་གནས་སུ་བསོད་སྙོམས་ལ་གཤེགས་སོ། །དེ་ནས་བཅོམ་ལྡན་འདས་རིགས་ཀྱི་བུ་དགའ་བོའི་ཁྱིམ་ག་ལ་བ་དེར་གཤེགས་པ་དང་།རིགས་ཀྱི་བུ་དགའ་བོས་བཅོམ་ལྡན་འདས་རྒྱང་རིང་པོ་ནས་གཤེགས་པ་མཐོང་ངོ་། །མཐོང་ནས་ཀྱང་རིངས་པ་རིངས་པར་བཅོམ་ལྡན་འདས་ཀྱི་ཆེད་དུ་གདན་བཤམས་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་ཚུར་གཤེགས།བཅོམ་ལྡན་འདས་གཤེགས་པ་ལེགས་སོ། །བཅོམ་ལྡན་འདས་གདན་བཤམས་པ་ལ་བཞུགས་སུ་གསོལ།བཅོམ་ལྡན་འདས་བཞུགས་སོ། །དེ་ནས་རིགས་ཀྱི་བུ་དགའ་བོས་བཅོམ་ལྡན་འདས་ཀྱི་ཞབས་གཉིས་ལ་ཕྱག་འཚལ་ཏེ།བཅོམ་ལྡན་འདས་ཀྱི་སྤྱན་སྔར་འདུག་གོ། །དེ་ནས་བཅོམ་ལྡན་འདས་ཀྱིས་རིགས་ཀྱི་བུ་དགའ་བོ་ལ་འདི་སྐད་ཅེས་བཀའ་སྩལ་ཏོ། །དགའ་བོ་ཅིའི་ཕྱིར་རབ་ཏུ་མི་འབྱུང་།དགའ་བོས་གསོལ་པ།བཅོམ་ལྡན་འདས་རབ་ཏུ་འབྱུང་བ་ཞེས་བྱ་བའི་ཚིག་གི་དོན་ཅི་ལགས།བཅོམ་ལྡན་འདས་ཀྱིས་བཀའ་སྩལ་པ།སྡིག་པ་ཐམས་ཅད་ཡོངས་སུ་སྤོང་བ་ཡིན་ནོ། །འདོད་ཆགས་དང་། ཞེ་སྡང་དང་། གཏི་མུག་རབ་ཏུ་སེལ་བ་ཡིན་ནོ། །འཐབ་པ་དང་། ཐབ་མོ་དང་། མཚང་འདྲུ་བ་དང་། རྩོད་པ་དང་། འགྱེད་པ་དང་། སྒྱུ་དང་། གཡོའི་མུན་པས་བསྡུས་པའི་དྲི་མ་ཐམས་ཅད་འཁྲུ་བ་ཡིན་ནོ། །ལོ་ཏོག་ཐམས་ཅད་ཀྱི་ས་གཞི་ལྟ་བུར་ཡོན་ཏན་ཐམས་ཅད་ཀྱི་གཞི་ཡིན་ནོ། །རིན་པོ་ཆེ་ཐམས་ཅད་ཀྱི་འབྱུང་གནས་ཡིན་ནོ། །བདེ་བ་ཐམས་ཅད་ཀྱི་ཡིད་བཞིན་གྱི་ནོར་བུ་ཡིན་ནོ། །ཡོན་ཏན་ཐམས་ཅད་ཀྱི་གོ་འཕང་གི་གནས་ཡིན་ནོ། །སེམས་ཅན་ཐམས་ཅད་དབུགས་འབྱིན་པ་ཡིན་ནོ། །འབྱུང་པོ་ཐམས་ཅད་ཀྱི་ཡིད་བརྟན་པ་ཡིན་ནོ། །སྲོག་ཆགས་ཐམས་ཅད་ལ་མི་འཇིགས་པ་སྦྱིན་པ་ཡིན་ནོ། །སེམས་ཅན་དབུལ་པོ་ཐམས་ཅད་ཀྱི་བུམ་པ་བཟང་པོ་ཡིན་ནོ། །སྐྱབས་མེད་པ་རྣམས་ཀྱི་དཔུང་གཉེན་ཡིན་ནོ། །ཀུན་དུ་ཚོལ་བས་ཕོངས་པ་དང་སྡུག་བསྔལ་གྱིས་ཉམ་ཐག་པ་རྣམས་ཀྱི་བསྟི་ས་ཡིན་ནོ། །སངས་རྒྱས་ཐམས་ཅད་ཀྱི་མ་འདྲེས་པ་ཡིན་ནོ། །སེམས་ཅན་ཐམས་ཅད་ཀྱིས་མཆོད་པར་བྱ་བ་ཡིན་ནོ། །མཁས་པ་རྣམས་ཀྱིས་བསྔགས་པ་ཡིན་ནོ། །ཐར་པར་འགྲོ་བ་རྣམས་ཀྱི་ལམ་ཡིན་ནོ།སེམས་ཅན་དག་པ་རྣམས་ཀྱི་བསྙེན་པར་བྱ་བ་ཡིན་ནོ། །སྣོད་དུ་གྱུར་པ་རྣམས་ཀྱིས་བསྟེན་པར་བྱ་བ་ཡིན་ནོ། །ངན་སོང་གི་སྒོ་གཅོད་པ་ཡིན་ནོ། །མཐོ་རིས་དང་ཐར་པའི་སྒོ་འབྱེད་པ་ཡིན་ནོ། །ལྷའི་འགྲོ་བ་རྣམས་ཀུན་དུ་འགེངས་པ་ཡིན་ནོ། །སྡུག་བསྔལ་ཐམས་ཅད་ཀུན་དུ་གཅོད་པ་ཡིན་ནོ། །སྲེད་པའི་འཆིང་བས་བཅིངས་པ་རྣམས་རྣམ་པར་གྲོལ་བར་བྱེད་པ་ཡིན་ཏེ།དགའ་བོ་དེ་ནི་རབ་ཏུ་བྱུང་བ་ཞེས་བྱའོ། །ཡང་དག་པའི་ལྟ་བའི་ཁྱིམ་ཡིན་ནོ། །ཐར་པའི་ཡང་དག་པར་སྡོམ་པ་ཡིན་ནོ།མྱ་ངན་ལས་འདས་པ་ལ་བསྙེན་པ་ཡིན་ནོ། །རྒྱུན་ཉེ་བར་གཅོད་པ་ཡིན་ནོ། །ཉོན་མོངས་པ་རྣམས་སྲེག་པ་ཡིན་ནོ། །ཕྲ་རྒྱས་རྣམས་འབྱིན་པ་ཡིན་ནོ། །ལྟ་བ་ངན་པའི་དྲ་བ་རྣམས་འཇིག་པར་བྱེད་པ་ཡིན་ནོ། །བདུད་ཀྱི་རྒྱལ་མཚན་སྙོལ་བ་ཡིན་ནོ། །བཟོད་པ་སྨྲ་བ་སྒྲེང་བ་ཡིན་ནོ། །འཁོར་བའི་འཁོར་ལོ་ལྡོག་པར་བྱེད་པ་ཡིན་ནོ།ཆོས་ཀྱི་འཁོར་ལོ་སྐོར་བར་བྱེད་པ་ཡིན་ནོ། །ནུ་ཞོའི་རྒྱ་མཚོ་སྐེམས་པ་ཡིན་ནོ། །རུས་པའི་རི་འཇིག་པར་བྱེད་པ་ཡིན་ནོ། །སྐྱེ་བ་དང་། རྒ་བ་དང་། ན་བ་དང་། འཆི་བའི་མཐའ་ཡིན་ནོ། །ཕུང་པོའི་ཁུར་འཇོག་པ་ཡིན་ནོ། །ཉོན་མོངས་པའི་འདམ་དུ་བྱིང་བ་རྣམས་འབྱིན་པ་ཡིན་ནོ། །ཁྱིམ་གྱི་གཟེབ་ཏུ་བཅིངས་པ་རྣམས་རྣམ་པར་གྲོལ་བར་བྱེད་པ་ཡིན་ནོ། །གནོད་པའི་ཚོར་བ་རྣམས་ཟད་པར་བྱེད་པ་ཡིན་ནོ། །ཐེ་ཚོམ་རྣམས་དང་ཉོན་མོངས་པའི་དྲི་མ་བརྟན་པོར་གྱུར་པ་རྣམས་གཅོད་པ་ཡིན་ནོ། །རྒ་ཤིས་འཇིགས་པ་རྣམས་དབུགས་འབྱིན་པ་ཡིན་ནོ། །སྡུག་པ་དང་བྲལ་བ་ཟད་པར་བྱེད་པ་ཡིན་ནོ། །འཁོར་བའི་སྡུག་བསྔལ་གྱིས་གཙེས་པ་རྣམས་ཀྱི་བདེ་བ་དང་མི་འཇིགས་པའི་འགྲམ་ཡིན་ནོ། །འདོད་པའི་ཁམས་ལས་རྒལ་བར་བྱེད་པ་ཡིན་ནོ།གཟུགས་ཀྱི་ཁམས་ལས་ཡང་དག་པར་རྒལ་བར་བྱེད་པ་ཡིན་ནོ། །གཟུགས་མེད་པའི་ཁམས་ལས་རྣམ་པར་རྒལ་བར་བྱེད་པ་ཡིན་ནོ། །དོན་དམ་པར་མྱ་ངན་ལས་འདས་པ་མཆོག་ཐོབ་པར་བྱེད་པ་ཡིན་ཏེ། །དགའ་བོ་དེ་ནི་རབ་ཏུ་བྱུང་བ་ཞེས་བྱའོ། །འཇིག་རྟེན་ཐམས་ཅད་ཀྱི་མིག་ལྟ་བུ་ཡིན་ནོ། །གཏི་མུག་གི་མུན་པའི་སྒྲོན་མ་ཡིན་ནོ། །རྒྱུད་དག་པར་བྱེད་པ་ཡིན་ནོ། །ཉོན་མོངས་པའི་ནད་ཐམས་ཅད་རབ་ཏུ་ཞི་བར་བྱེད་པ་ཡིན་ནོ། །ལམ་སྟོར་བ་རྣམས་ལ་ལམ་ཀུན་དུ་སྟོན་པ་ཡིན་ནོ། །ཆོས་ཐམས་ཅད་ཀྱི་དེ་ཁོ་ན་སྟོན་པ་ཡིན་ནོ། །མདུད་པ་ཐམས་ཅད་རྣམ་པར་གྲོལ་བར་བྱེད་པ་ཡིན་ནོ། །མ་རིག་པའི་མུན་པ་ཐམས་ཅད་སེལ་བར་བྱེད་པ་ཡིན་ནོ། །མི་ཤེས་པའི་རབ་རིབ་ཀྱི་སྒྲིབ་པའི་མུན་པ་རྣམས་འདྲལ་བར་བྱེད་པ་ཡིན་ནོ། །ལེ་ལོ་ཅན་རྣམས་བརྩོན་འགྲུས་ལ་རྩོམ་པར་བྱེད་པ་ཡིན་ནོ། །ཚུལ་ཁྲིམས་ལ་ལྟུང་བ་རྣམས་སྐྱོ་བར་བྱེད་པ་ཡིན་ནོ། །ཚུལ་ཁྲིམས་ཕུན་སུམ་ཚོགས་པ་རྣམས་རབ་ཏུ་དགའ་བར་བྱེད་པ་ཡིན་ནོ། །བརྩོན་འགྲུས་བརྩམས་པ་རྣམས་མཆོག་ཏུ་དགའ་བ་ཡིན་ནོ། །ནང་དུ་ཡང་དག་འཇོག་ལ་མངོན་པར་དགའ་བ་རྣམས་རབ་ཏུ་དགའ་བ་ཡིན་ནོ། །རྣལ་འབྱོར་སྤྱོད་པ་རྣམས་མཆོག་ཏུ་ཆོག་ཤེས་པར་བྱེད་པ་ཡིན་ནོ། །ཉོན་མོངས་པའི་དགྲ་འཇོམས་པར་བྱེད་པ་རྣམས་ཀྱི་མཚོན་ཆ་ཡིན་ནོ། །ཕྱིར་མི་འོང་བ་རྣམས་མཆོག་ཏུ་རྒྱལ་བར་བྱེད་པ་ཡིན་ནོ། །གནས་མེད་པ་རྣམས་ཀྱི་གནས་སོ། །སྐྱོབ་པ་མེད་པ་རྣམས་ཀྱི་སྐྱོབ་པ་ཡིན་ནོ། །འཇིགས་པས་འབྲེལ་པ་རྣམས་ཀྱི་མི་འཇིགས་པར་བྱེད་པ་ཡིན་ནོ། །སྐྱབས་མེད་པ་རྣམས་ཀྱི་སྐྱབས་ཡིན་ནོ། །སྡུག་བསྔལ་རྣམས་ཀྱི་བདེ་བའི་ཡོ་བྱད་ཡིན་ནོ།འཁོར་བའི་འཆིང་བས་བཅིངས་པ་རྣམས་འགྲོལ་བར་བྱེད་པ་ཡིན་ཏེ།དགའ་བོ་དེ་ནི་རབ་ཏུ་བྱུང་བ་ཞེས་བྱའོ། །ལྷ་དང་མི་རྣམས་ཀྱིས་བཀུར་སྟི་བྱས་པ་ཡིན་ནོ། །མིའི་དབང་པོ་རྣམས་ཀྱིས་མཆོད་པ་ཡིན་ནོ། ། སངས་རྒྱས་ཐམས་ཅད་ཀྱིས་དགོངས་པ་ཡིན་ནོ། །ཁྱིམ་གྱི་གནས་ཡོངས་སུ་གཏོང་བ་ཡིན་ནོ། །མྱ་ངན་ལས་འདས་པའི་ལམ་འདྲེན་པ་ཡིན་ནོ། །སྐྲའི་ཁུར་འདྲེག་པ་ཡིན་ནོ། །གོས་ངུར་སྨྲིག་ནི་འདོད་ཆགས་དང་བྲལ་བའི་རྟགས་ཡིན་ནོ། །རིགས་པ་ལ་བརྩོན་པ་བརྩོན་འགྲུས་ཀྱི་ཞིང་ཡིན་ནོ། །འདི་ནི་དྲང་སྲོང་རྣམས་ཀྱི་རྒྱལ་མཚན་ཡིན་ནོ། །བདུད་སྡིག་ཏོ་ཅན་རྣམས་ཀྱི་གྲགས་པ་འཇོམས་པ་ཡིན་ནོ། །ལྷ་དང་མི་རྣམས་རབ་ཏུ་དགའ་བར་བྱེད་པ་ཡིན་ཏེ།དགའ་བོ་རབ་ཏུ་བྱུང་བ་ནི་དེ་ལྟ་བུ་ཡིན་ན་ཅིའི་ཕྱིར་རབ་ཏུ་མི་འབྱུང་།དགའ་བོ་རབ་ཏུ་བྱུང་བ་ནི་འཁོར་ལོས་སྒྱུར་བའི་རྒྱལ་སྲིད་ཀྱི་བདེ་བ་བས་ཀྱང་ཆེས་ཁྱད་པར་དུ་འཕགས་པར་བདེ་བ་ཡིན་ན་དགའ་བོ་གཞན་ཡང་དལ་བ་ཐོབ་པ་ནི་བསྐལ་པ་བྱེ་བ་བརྒྱར་ཡང་ཤིན་ཏུ་རྙེད་པར་དཀའ་བ་ཡིན་ཏེ།སངས་རྒྱས་འབྱུང་བ་ནི་དེ་བས་ཀྱང་ཆེས་རྙེད་པར་དཀའ་བ་ཡིན་ནོ། །དགའ་བོ་ཐར་པར་འདོད་པ་རྒྱལ་པོའི་དྲང་སྲོང་རྣམས་དང་། གཞན་ཡང་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་རྣམས་ཀྱང་བཙུན་མོའི་འཁོར་དང་བཅས་ཏེ་ས་བོར་ནས་རབ་ཏུ་བྱུང་ངོ་།དེ་བཞིན་དུ་ཁྱིམ་བདག་དང་། བྲམ་ཟེའི་ཚོགས་གཞན་རྣམས་ཀྱང་ཁྱིམ་རྣམས་བོར་ནས་རབ་ཏུ་བྱུང་ངོ་། །དེ་ནས་བཅོམ་ལྡན་འདས་ལ་རིགས་ཀྱི་བུ་དགའ་བོས་འདི་སྐད་ཅེས་གསོལ་ཏོ། །བཙུན་པ་བདག་ནི་ཁྱིམ་པར་མཆིས་ལ་སྦྱིན་པ་དག་སྩལ།བསོད་ནམས་དག་བགྱི་ཞིང་།བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་ཡང་བསྙེན་བཀུར་བགྱི་ཞིང་།ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་གྱི་གསོས་སྨན་དང་། ཡོ་བྱད་རྣམས་ཀྱང་བསྒྲུབ་པར་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ།དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཁམས་གསུམ་པ་གང་དག་ཡིན་པའི་འཇིག་རྟེན་གང་བར་གྱུར་ལ། རིགས་ཀྱི་བུའམ་རིགས་ཀྱི་བུ་མོ་དད་པ་ཅན་ལ་ལས་ལོ་བརྒྱར་འདི་ལྟ་སྟེ། ཆོས་གོས་དང་། བསོད་སྙོམས་དང་། མལ་སྟན་དང་། ནད་ཀྱི་གསོས་སྨན་དང་། ཡོ་བྱད་རྣམས་ཀྱིས་བསྙེན་བཀུར་བྱེད་ན་དགའ་བོ་དེ་ནི་རབ་ཏུ་བྱུང་བར་ངེས་པར་འབྱུང་བའི་སེམས་ཀྱི་བཅུ་དྲུག་གི་ཆར་ཡང་མི་ཕོད་དོ། །དགའ་བོ་ཁྱོད་ཀྱིས་རབ་ཏུ་བྱུང་། །དལ་བ་ཤིན་ཏུ་རྙེད་དཀའ་སྟེ། །དགའ་བོ་སྟོན་པ་མངོན་གྱུར་པ། །ང་ལ་མི་མཉེས་མ་བྱེད་ཅིག །དགའ་བོ་དཔེར་ན་ས་ཆེན་པོ་འདི་ཆུ་གཅིག་པུར་རྒྱ་མཚོར་གྱུར་ལ།དེ་ན་རུ་སྦལ་ཞར་བ་གཅིག་ཀྱང་ཡོད།དེ་ན་གཉའ་ཤིང་བུ་ག་གཅིག་པ་གཅིག་ཀྱང་རྒྱུ་ལ་རུ་སྦལ་ཞར་བ་དེ་འདི་སྐད་དུ། གཉའ་ཤིང་གི་བུ་ག་དེར་མགྲིན་པ་ཆུད་པར་བྱའོ་སྙམ་དུ་སེམས་སྐྱེ་ཞིང་།གཉའ་ཤིང་བུ་ག་ཅན་དེ་ཡང་རླུང་གིས་བསྐྱོད་ནས་ཕྱོགས་ཕྱོགས་སུ་རྒྱུག་པར་བྱེད་པ་ན་དགའ་བོ་བརྒྱ་ལ་རྐྱེན་ཞིག་གིས་རུ་སྦལ་ཞར་བ་དེའི་མགྲིན་པ་གཉའ་ཤིང་གི་བུ་ག་དེར་འཇུག་པར་འགྱུར་གྱི།དགའ་བོ་མི་ཉིད་ཐོབ་པ་ནི་མ་ཡིན་ནོ། །དལ་བ་ཕུན་སུམ་ཚོགས་པ་ཡང་དེ་བཞིན་ནོ། །དགའ་བོ་ཁྱོད་ཀྱིས་མི་ཉིད་ཤིན་ཏུ་རྙེད་པར་དཀའ་བ་དང་།དེ་བཞིན་དུ་དལ་བ་ཕུན་སུམ་ཚོགས་པ་ཡང་རྙེད་ན།དགའ་བོ་ཁྱོད་ཀྱིས་རབ་ཏུ་བྱུང་། །དལ་བ་ཤིན་ཏུ་རྙེད་དཀའ་རྙེད། །དགའ་བོ་སྟོན་པ་མངོན་གྱུར་ན། །ང་ལ་མི་མཉེས་མ་བྱེད་ཅིག །དཔེར་ན་འགའ་ཞིག་གིས་ཁབ་ཀྱི་མིག་གནམ་དུ་བསྟན་ཏེ་ཡུངས་ཀར་གྱི་འབྲུ་རྣམས་འཐོར་བར་བྱེད་ན་དགའ་བོ་བརྒྱ་ལ་རྐྱེན་ཞིག་གིས་དེར་ཡུངས་ཀར་གྱི་འབྲུ་གང་ཡིན་པ་གཅིག་ཆུད་པར་འགྱུར་གྱི།དགའ་བོ་མི་ཉིད་རྙེད་པ་ནི་མ་ཡིན་ནོ། །དལ་བ་ཕུན་སུམ་ཚོགས་པ་ཡང་དེ་བཞིན་ནོ། །དགའ་བོ་མི་ཉིད་ཤིན་ཏུ་རྙེད་པར་དཀའ་བ་དང་།དེ་བཞིན་དུ་དལ་བ་ཕུན་སུམ་ཚོགས་པ་ཡང་རྙེད་ན།དགའ་བོ་ཁྱོད་ཀྱིས་རབ་ཏུ་བྱུང་། །དལ་བ་ཤིན་ཏུ་རྙེད་དཀའ་རྙེད། །དགའ་བོ་སྟོན་པ་མངོན་གྱུར་པ། །ང་ལ་མི་མཉེས་མ་བྱེད་ཅིག །དེ་ཅིའི་ཕྱིར་ཞེ་ན།བསྐལ་པ་བྱེ་བ་སྟོང་དང་ནི། །བརྒྱ་དང་ཁྲག་ཁྲིག་དག་ཏུ་ཡང་། །སངས་རྒྱས་སྒྲ་ནི་མི་ཐོས་ན། །སངས་རྒྱས་མཐོང་བ་ག་ལ་ཞིག །ཨུ་དུམ་བཱ་རའི་མེ་ཏོག་ནི། ། ཤིང་ལས་ཤིན་ཏུ་རྙེད་དཀའ་ལྟར། །དེ་བཞིན་སངས་རྒྱས་རྙེད་དཀའ་སྟེ། །ཁྱེད་ཀྱིས་ང་ནི་རྙེད་གྱུར་ན། །དགའ་བོ་ཁྱོད་ཀྱིས་རབ་ཏུ་བྱུང་། །དལ་བ་ཤིན་ཏུ་རྙེད་དཀའ་སྟེ། །དགའ་བོ་སྟོན་པ་མངོན་གྱུར་པ། །ང་ལ་མི་མཉེས་མ་བྱེད་ཅིག །དེ་ནས་རིགས་ཀྱི་བུ་དགའ་བོ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ཏེ།རྒྱལ་བའི་བསྟན་པ་ལ་ཡང་དག་པར་དད་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།ཚེ་དང་ལྡན་པ་ཀུན་དགའ་བོ་དང་།རིགས་ཀྱི་བུ་དགའ་བོ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །དགའ་བོ་རབ་ཏུ་བྱུང་བའི་མདོ་རྫོགས་སོ།། །།རྩངས་དེ་བེན་དྲ་ར་ཀྵི་ཏས་ཞུས་ཆེན་བགྱིས་པ།། །།",
  "instance_id": "IOc4eX7iYo1Fn9iQqlxCh"
}
