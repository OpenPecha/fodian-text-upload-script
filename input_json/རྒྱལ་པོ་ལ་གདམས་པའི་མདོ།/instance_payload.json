{
  "metadata": {
    "type": "critical",
    "source": "https://buddha.now/toh0214/",
    "colophon": "༄༅༅། །རྒྱ་གར་སྐད་དུ། རཱ་ཛ་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ།",
    "incipit_title": {
      "bo": "རྒྱལ་པོ་ལ་གདམས་པའི་མདོ།"
    }
  },
  "annotation": [
    {
      "span": {
        "start": 0,
        "end": 111
      }
    },
    {
      "span": {
        "start": 111,
        "end": 162
      }
    },
    {
      "span": {
        "start": 162,
        "end": 195
      }
    },
    {
      "span": {
        "start": 195,
        "end": 264
      }
    },
    {
      "span": {
        "start": 264,
        "end": 362
      }
    },
    {
      "span": {
        "start": 362,
        "end": 487
      }
    },
    {
      "span": {
        "start": 487,
        "end": 597
      }
    },
    {
      "span": {
        "start": 597,
        "end": 649
      }
    },
    {
      "span": {
        "start": 649,
        "end": 681
      }
    },
    {
      "span": {
        "start": 681,
        "end": 708
      }
    },
    {
      "span": {
        "start": 708,
        "end": 743
      }
    },
    {
      "span": {
        "start": 743,
        "end": 772
      }
    },
    {
      "span": {
        "start": 772,
        "end": 896
      }
    },
    {
      "span": {
        "start": 896,
        "end": 924
      }
    },
    {
      "span": {
        "start": 924,
        "end": 1026
      }
    },
    {
      "span": {
        "start": 1026,
        "end": 1042
      }
    },
    {
      "span": {
        "start": 1042,
        "end": 1130
      }
    },
    {
      "span": {
        "start": 1130,
        "end": 1158
      }
    },
    {
      "span": {
        "start": 1158,
        "end": 1202
      }
    },
    {
      "span": {
        "start": 1202,
        "end": 1265
      }
    },
    {
      "span": {
        "start": 1265,
        "end": 1295
      }
    },
    {
      "span": {
        "start": 1295,
        "end": 1381
      }
    },
    {
      "span": {
        "start": 1381,
        "end": 1429
      }
    },
    {
      "span": {
        "start": 1429,
        "end": 1457
      }
    },
    {
      "span": {
        "start": 1457,
        "end": 1495
      }
    },
    {
      "span": {
        "start": 1495,
        "end": 1534
      }
    },
    {
      "span": {
        "start": 1534,
        "end": 1565
      }
    },
    {
      "span": {
        "start": 1565,
        "end": 1602
      }
    },
    {
      "span": {
        "start": 1602,
        "end": 1639
      }
    },
    {
      "span": {
        "start": 1639,
        "end": 1674
      }
    },
    {
      "span": {
        "start": 1674,
        "end": 1711
      }
    },
    {
      "span": {
        "start": 1711,
        "end": 1751
      }
    },
    {
      "span": {
        "start": 1751,
        "end": 1791
      }
    },
    {
      "span": {
        "start": 1791,
        "end": 1829
      }
    },
    {
      "span": {
        "start": 1829,
        "end": 1870
      }
    },
    {
      "span": {
        "start": 1870,
        "end": 1886
      }
    },
    {
      "span": {
        "start": 1886,
        "end": 1922
      }
    },
    {
      "span": {
        "start": 1922,
        "end": 1950
      }
    },
    {
      "span": {
        "start": 1950,
        "end": 1986
      }
    },
    {
      "span": {
        "start": 1986,
        "end": 2027
      }
    },
    {
      "span": {
        "start": 2027,
        "end": 2065
      }
    },
    {
      "span": {
        "start": 2065,
        "end": 2109
      }
    },
    {
      "span": {
        "start": 2109,
        "end": 2149
      }
    },
    {
      "span": {
        "start": 2149,
        "end": 2196
      }
    },
    {
      "span": {
        "start": 2196,
        "end": 2224
      }
    },
    {
      "span": {
        "start": 2224,
        "end": 2260
      }
    },
    {
      "span": {
        "start": 2260,
        "end": 2295
      }
    },
    {
      "span": {
        "start": 2295,
        "end": 2329
      }
    },
    {
      "span": {
        "start": 2329,
        "end": 2363
      }
    },
    {
      "span": {
        "start": 2363,
        "end": 2398
      }
    },
    {
      "span": {
        "start": 2398,
        "end": 2432
      }
    },
    {
      "span": {
        "start": 2432,
        "end": 2468
      }
    },
    {
      "span": {
        "start": 2468,
        "end": 2503
      }
    },
    {
      "span": {
        "start": 2503,
        "end": 2540
      }
    },
    {
      "span": {
        "start": 2540,
        "end": 2569
      }
    },
    {
      "span": {
        "start": 2569,
        "end": 2605
      }
    },
    {
      "span": {
        "start": 2605,
        "end": 2637
      }
    },
    {
      "span": {
        "start": 2637,
        "end": 2670
      }
    },
    {
      "span": {
        "start": 2670,
        "end": 2708
      }
    },
    {
      "span": {
        "start": 2708,
        "end": 2744
      }
    },
    {
      "span": {
        "start": 2744,
        "end": 2780
      }
    },
    {
      "span": {
        "start": 2780,
        "end": 2856
      }
    },
    {
      "span": {
        "start": 2856,
        "end": 2890
      }
    },
    {
      "span": {
        "start": 2890,
        "end": 2922
      }
    },
    {
      "span": {
        "start": 2922,
        "end": 2954
      }
    },
    {
      "span": {
        "start": 2954,
        "end": 2993
      }
    },
    {
      "span": {
        "start": 2993,
        "end": 3027
      }
    },
    {
      "span": {
        "start": 3027,
        "end": 3065
      }
    },
    {
      "span": {
        "start": 3065,
        "end": 3099
      }
    },
    {
      "span": {
        "start": 3099,
        "end": 3169
      }
    },
    {
      "span": {
        "start": 3169,
        "end": 3209
      }
    },
    {
      "span": {
        "start": 3209,
        "end": 3246
      }
    },
    {
      "span": {
        "start": 3246,
        "end": 3285
      }
    },
    {
      "span": {
        "start": 3285,
        "end": 3324
      }
    },
    {
      "span": {
        "start": 3324,
        "end": 3365
      }
    },
    {
      "span": {
        "start": 3365,
        "end": 3400
      }
    },
    {
      "span": {
        "start": 3400,
        "end": 3434
      }
    },
    {
      "span": {
        "start": 3434,
        "end": 3466
      }
    },
    {
      "span": {
        "start": 3466,
        "end": 3505
      }
    },
    {
      "span": {
        "start": 3505,
        "end": 3543
      }
    },
    {
      "span": {
        "start": 3543,
        "end": 3581
      }
    },
    {
      "span": {
        "start": 3581,
        "end": 3597
      }
    },
    {
      "span": {
        "start": 3597,
        "end": 3670
      }
    },
    {
      "span": {
        "start": 3670,
        "end": 3763
      }
    },
    {
      "span": {
        "start": 3763,
        "end": 3791
      }
    },
    {
      "span": {
        "start": 3791,
        "end": 3816
      }
    },
    {
      "span": {
        "start": 3816,
        "end": 3851
      }
    },
    {
      "span": {
        "start": 3851,
        "end": 3894
      }
    },
    {
      "span": {
        "start": 3894,
        "end": 3937
      }
    },
    {
      "span": {
        "start": 3937,
        "end": 3984
      }
    },
    {
      "span": {
        "start": 3984,
        "end": 4060
      }
    },
    {
      "span": {
        "start": 4060,
        "end": 4142
      }
    }
  ],
  "content": "༄༅༅། །རྒྱ་གར་སྐད་དུ། རཱ་ཛ་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ།སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན།བཅོམ་ལྡན་འདས་གྲོང་ཁྱེར་ཆེན་པོ་བཱ་རཱ་ཎ་སཱི་ན་འཁོར་རྣམས་ལ་ཆོས་སྟོན་པ་ན།བད་ས་ལའི་རྒྱལ་པོ་འཆར་བྱེད་འདུལ་བའི་དུས་ལ་བབ་པར་གཟིགས་ནས་འཁོར་དང་བཅས་པ་བད་ས་ལའི་ཡུལ་དུ་གཤེགས་པ་དང་།བད་ས་ལའི་རྒྱལ་པོ་འཆར་བྱེད་གྲོང་ཁྱེར་ཆེན་པོ་གསེར་ཅན་ཞེས་བྱ་བ་གཞོམ་པའི་ཕྱིར་དམག་བཞི་དང་ཆས་པ་དང་ཕྲད་པས་རྒྱལ་པོ་འཆར་བྱེད་ཁྲོས་ཏེ།འདི་འདྲ་བའི་བཀྲ་མི་ཤིས་པ་དང་ཕྲད་པས་བསད་པར་རིགས་སོ་ཞེས་ནས་མདའ་སྟེའུ་ཁ་ཉ་རྔ་མ་བླངས་ཏེ། བཅོམ་ལྡན་འདས་ལ་འཕངས་སོ། །དེ་ནས་མདའ་དེ་ནམ་མཁའ་ལ་འཁོར་ཞིང་འདི་སྐད་ཅེས་གྲག་གོ། །ཞེ་སྡང་གིས་ནི་སྡུག་བསྔལ་སྐྱེད། །འདིར་ཡང་ཤ་ཐང་འཐབ་དང་རྩོད། །ཕྱི་མར་དམྱལ་བའི་སྡུག་བསྔལ་འབྱུང་། །དེས་ན་ཞེ་སྡང་འཐབ་རྩོད་སྤང་། །ཞེས་བྱ་བའི་ཚིག་དེ་རྒྱལ་པོ་འཆར་བྱེད་ཀྱིས་ཐོས་པར་གྱུར་པ་དང་། བཅོམ་ལྡན་འདས་ལ་མོས་པར་གྱུར་ཏེ་ཕྱག་འཚལ་ནས་ཕྱོགས་གཅིག་ཏུ་འཁོད་དོ། །བཅོམ་ལྡན་འདས་ཀྱིས་བཀའ་སྩལ་པ།རྒྱལ་པོ་ཆེན་པོ་འཐབ་རྩོད་ནི་འདིར་ཤ་ཐང་ལ་ཕྱི་མར་ངན་སོང་དུ་སྐྱེ་ན་ཅིའི་ཕྱིར་རྟག་ཏུ་འཐབ་རྩོད་འབའ་ཞིག་བྱེད།རྒྱལ་པོས་གསོལ་པ།གཽཏ་མ་བདག་གིས་གང་དང་འཐབས་ཀྱང་ཕམ་མ་མྱོང་སྟེ་རྒྱལ་བས་བདག་ནི་དམག་དང་འཐབ་པ་ལ་མོས་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ།རྒྱལ་པོ་ཆེན་པོ་དགྲ་འདི་ནི་དགྲ་ཆུང་ངུ་ཡིན་ཏེ།རྒྱལ་པོ་ཆེན་པོ་འདི་མ་ཡིན་པའི་དགྲ་ཆེན་པོ་ཤར་གཉེར་བ་ཞིག་ཡོད་དོ། །རྒྱལ་པོས་གསོལ་པ་དགྲ་དེ་གང་ལགས།བཅོམ་ལྡན་འདས་ཀྱིས་བཀའ་སྩལ་པ།དགྲ་ཆེན་པོ་ཉོན་མོངས་པ་བདག་ཏུ་འཛིན་པ་ཞེས་བྱ་བ་ཞིག་ཡོད་དོ། །རྒྱལ་པོས་གསོལ་པ་དགྲ་དེ་ཇི་ལྟ་བུ་ལགས་བཤད་དུ་གསོལ།བཅོམ་ལྡན་འདས་ཀྱིས་བཀའ་སྩལ་པ།རྣམ་རྟོག་བདག་ཏུ་འཛིན་པའི་དགྲ་ཆེན་པོ། །འདི་ནི་རྒྱུ་བཞིན་དངོས་པོ་མེད་བཞིན་དུ། །ཐོག་མ་མེད་ནས་བདག་ལ་གནས་ནས་ནི། །བདག་གི་ཆོས་སྐུ་ཡིད་བཞིན་རིན་ཆེན་དེ། །གཟོད་མའི་མུ་ནས་དགྲ་ཡིས་བརྐུས་ནས་སུ། །མཚན་མའི་ཚང་ཚིང་གསེབ་ཏུ་སྦས་ནས་བདག །ད་རུང་འཆིང་ཞིང་འཁོར་བར་འཁྱམ་དུ་འཇུག །འཇིག་རྟེན་དགྲས་ནི་བསད་ནས་ནོར་འཕྲོག་ཙམ། །དེ་ལ་བཟོད་བྱས་བསོད་ནམས་ཚོགས་ཀྱང་རྫོགས། །དགྲ་འདི་ཞི་བདེ་ཐར་པའི་སྲོག་ཀྱང་གཅོད། །དེ་བསྟེན་བསོད་ནམས་འཁོར་བར་འདམ་དུ་འཆིང་། །རྒྱལ་པོས་གསོལ་པ།དགྲ་ཆེན་པོ་དེ་དང་ཇི་ལྟར་འཐབ་པར་བགྱི།བཅོམ་ལྡན་འདས་ཀྱིས་བཀའ་སྩལ་པ།རྣམ་རྟོག་དགྲ་ལ་རྒོལ་བའི་ཤོམ་ར་ཡང་། །དད་པས་སྦྱིན་དང་ཚུལ་ཁྲིམས་མཁར་བརྩིགས་ཏེ། །དགེ་བའི་དཔུང་བྱས་བཟོད་པའི་གོ་གྱོན་ལ། །བརྩོན་འགྲུས་ལྕག་ཐོགས་བསམ་གཏན་གཞུ་བདུངས་ཏེ། །བདག་མེད་སྟོང་པའི་མདའ་ཡིས་བདག་འཛིན་བསད། །རྒྱལ་པོས་གསོལ་པ་བདག་མེད་པ་ཞེས་པ་དེ་བཤད་དུ་གསོལ།བཅོམ་ལྡན་འདས་ཀྱིས་བཀའ་སྩལ་པ།གང་ཟག་བདག་མེད་རྒྱལ་པོ་མཉན་པར་གྱིས། །གང་ཟག་ལྔ་ཕུང་རྒྱུན་ཡིན་ཅི་ཕྱིར་ན། །རྒྱུ་ནི་ལས་དང་ཉོན་མོངས་པས་གང་ནས། །འབྲས་བུ་ཕུང་པོར་ཟག་སྟེ་དེ་ཡི་བདག །བདག་ནི་སེམས་ཅན་སོ་སོའི་ལུས་འདི་ལ། །ང་དང་བདག་ཏུ་བཟུང་ནས་ཆགས་གྱུར་ཏེ། །བདག་ནི་ན་དང་ཤི་བཀྲེས་གྲང་གིས་དོགས། །བསྟོད་ན་དགའ་ཞིང་སྨད་ན་མི་དགའ་སྟེ། །དེ་ལ་དམིགས་ནས་མུ་སྟེགས་ལྔ་རྣམས་འཇུག །ང་འམ་བདག་དེ་ཡོད་པ་མ་ཡིན་ཏེ། །ཕུང་པོ་འདི་ལ་བརྟགས་ནས་འཁྲུལ་པ་ཡིན། །མིང་ནི་བདག་མ་ཡིན་ཏེ་བཏགས་པ་ཙམ། །ལུས་ནི་བདག་མ་ཡིན་ཏེ་ཤ་རུས་རྣམས། །འབྱུང་ཆེན་འདུས་པ་ཕྱི་རོལ་རྩིག་པ་འདྲ། །སེམས་ཀྱང་བདག་མ་ཡིན་ཏེ་དངོས་པོ་མེད། །ཆོས་ལ་བདག་མེད་རྒྱལ་པོ་མཉན་པར་གྱིས། །ཆོས་ནི་གཟུགས་སོགས་དངོས་པོ་ཐམས་ཅད་ཡིན། ། བྱེད་པ་མེད་ལ་མཚན་ཉིད་འཛིན་ཕྱིར་རོ། །དེ་དག་ལོག་རྟོག་མཚན་མར་བཅས་པ་དང་། །ལྟ་མི་འཐུན་པ་ཡིན་ཏེ་དེ་མེད་དོ། །ཅི་ཕྱིར་ཞེ་ན་ཕྱི་ནང་ཆོས་འདི་ལ། །དངོས་འདི་སྤངས་ནས་སྟོང་ཉིད་མི་བཙལ་གྱི། །སྣང་བ་ཉིད་ན་སྟོང་པ་ཉིད་ཡིན་ཕྱིར། །གཞིག་བཅོམ་མི་རྟག་ཙམ་ལ་སྟོང་མིང་གདགས། །སྣང་ལ་རང་བཞིན་མེད་པར་ཅིས་མངོན་ན། །ཡོད་མེད་དབུས་དང་གསུམ་དུ་མི་གནས་ཏེ། ། ཡོད་པར་གྲགས་པ་འཁོར་བ་མྱ་ངན་འདས། །འཁོར་བའི་རང་བཞིན་ཡུལ་སེམས་རྣམ་གཉིས་ཏེ། །ཡུལ་འདི་དངོས་པོ་མེད་པར་འདི་ལྟར་བརྟག །རང་སྣང་རྡུལ་བཤིག་རྡུལ་ཡང་ཆས་གཞིག་མེད། །དངོས་སྣང་ཐམས་ཅད་སེམས་ཡིན་རྨི་ལམ་བཞིན། །སེམས་ཀྱང་ཁ་དོག་དབྱིབས་སོགས་རྣམས་དང་བྲལ། །དེས་ན་འཁོར་བ་སྟོང་ཞིང་བདག་མེད་དོ། །འཁོར་བ་མེད་པས་མྱ་ངན་འདས་པའང་མེད། །ཡོད་པ་མ་གྲུབ་པས་ན་མེད་པའང་མེད། །མཐའ་གཉིས་མེད་ཕྱིར་དབུས་ཀྱང་མེད་པ་ཡིན། །དེ་ལྟར་རྒྱལ་པོས་བདག་མེད་བསྒོམ་བྱས་ན། །བདག་འཛིན་འཁོར་བ་རྩད་ནས་ཆོད་པར་འགྱུར། །རྒྱལ་པོས་གསོལ་པ།སྔ་གོང་ཡན་ཆད་དགྲ་མ་ཡིན་པ་ལ་དགྲར་བཟུང་སྟེ་བདག་ཞེ་སྡང་གིས་མནར་བར་གྱུར་ཏོ། །ད་ནི་བདག་གིས་ཡང་དག་པའི་དགྲ་ངོ་ཤེས་པས་དགྲ་དེ་དང་འཐབ་པའི་ཕྱིར་བདག་མེད་པ་ལ་མོས་པར་གྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ།རྒྱལ་པོ་ཆེན་པོ་ལེགས་སོ། །བདག་ཏུ་འཛིན་པའི་དགྲ་ཕམ་པར་བྱས་སོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།བད་སའི་རྒྱལ་པོ་འཆར་བྱེད་ལ་སོགས་པ་ཡི་རངས་ཏེ།བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །བད་ས་ལའི་རྒྱལ་པོ་འཆར་བྱེད་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་དཱ་ན་ཤཱི་ལ་དང་།བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ། །",
  "instance_id": "7feJmM6U3ENGyufYXorSm"
}
